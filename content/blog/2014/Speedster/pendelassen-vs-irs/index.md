---
title: "Pendelassen versus IRS"
description: ""
date: 2014-09-07T09:00:00+01:00
lastmod: 2014-09-07T09:00:00+01:00
image_cover: "pendelasvstussenas.jpg"
categories: ["Speedster"]
authors: ["Marcel Venema"] 
tags: []
draft: false
---

Wat is nu eigenlijk het verschil tussen een chassis met pendelassen en een chassis met Independent Rear Supspension (IRS) ? Ik ben ook geen expert, maar met een beetje hier en daar informeren, doorspitten van fora en het zoeken op internet zal ik het proberen om het in deze blog uit te leggen.

<!--more-->

{{< image src="pendelasvstussenas.jpg" alt="" >}}

Wanneer we kijken naar de historie zien we dat in het begin de kever uitgerust is met pendelassen. Bij de kever automaat, Kubel, Karmann Ghia en de latere 1302/1303 kever is men de IRS achterwielophanging gaan gebruiken.


Bij een pendelassysteem maakt de versnellingsbak onderdeel uit van de wielophanging. De verbinding tussen wiel en versnellingsbak is door middel van een starre as welke kan scharnieren aan de versnellingsbak. Wanneer de auto erg veert, komen de wielen, die aan de as zijn verbonden, erg schuin te staan. De wielstand wijzigt dus bij het in- en uitveren van de auto. Hierdoor is de wegligging wat minder dan bij een IRS achterwielophanging. Een ander (klein) nadeel is dat de auto niet op 4 wielen kan staan zonder versnellingsbak.


Een IRS systeem heeft deze nadelen niet. Het ‘probleem’ is dat dit systeem tot 1974 eigenlijk alleen geleverd is op een automaat kever, VW Kubel, Karmann Ghia en alle modellen van de 1302/1303.


De 1302/1303 heeft McPherson voorwielophanging, welke niet gebruikt kan worden bij de bouw van een Speedster. Om het allemaal complex te maken zijn er ook 1302/1303 modellen met de oude voorwielophanging met torsiestaven. Door een nieuwe kop erop te lassen kan ook de vooras met torsieveren gemonteerd worden, maar dit is een secuur en langdurig karweitje. Ik weet ook niet helemaal of dit ‘RDW-proof’ is en wordt goedgekeurd.


De achterwielophanging van een ‘normale’ kever met pendelassen kan ook worden omgebouwd tot IRS. Hiervoor kunnen twee bevestigingspunten aan het chassis gelast worden. Ook dit is een zeer nauwkeurig werk. Daarnaast heb je nog IRS draagarmen nodig. Eventueel kan dit ook van het type van een Porsche 924(944) zijn.
