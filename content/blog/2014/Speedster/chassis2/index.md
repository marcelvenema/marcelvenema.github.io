---
title: "Chassis"
description: ""
date: 2014-10-01T09:00:00+01:00
lastmod: 2014-10-01T09:00:00+01:00
image_cover: "chassis2.jpg"
categories: ["Speedster"]
authors: ["Marcel Venema"] 
tags: []
draft: false
---

Dit weekend bij Martijn van AirCooled het chassis opgehaald. Het chassis is gelabeld, ingekort, gestraald en in de epoxy gezet.

<!--more-->

{{< image src="chassis2.jpg" alt="chassis" >}}

Maandag nog even het kenteken op naam zetten en dan kan ik volgende week rustig starten om het chassis in de RX10 te zetten. Van alle mogelijke kleuren is uitgerekend voor roze gekozen voor de epoxy :-)

De wielbasis van een Kever is 2400mm. De wielbasis van een 356 Speedster is 2100mm. Afhankelijk wie de polyester body heeft gemaakt dient het chassis tussen de 300mm en 275mm te worden ingekort. Het inkorten is vrij secuur werk. Als eerste dient het chassis door de Rijksdienst voor het Wegverkeer (RDW) te worden gelabeld. Hierbij wordt aan de voorkant en achterkant van het chassis een zegel bevestigd. Hierdoor is men er zeker van dat er niet ‘gerommeld’ wordt met het chassis door van twee auto’s één te maken.

{{< image src="ChassisInkorten.jpg" alt="" >}}

Na het labelen kan het chassis worden ingekort. Ook de manier waarop is aan eisen gebonden van het RDW. Het weer aan elkaar lassen van het chassis is extreem belangrijk, een millimeter verschil merk je later in de wegligging van de auto. Vaak wordt hiervoor ook een speciale richtmal gebruikt. De las zelf mag je niet bewerken om eventuele verzwakking te voorkomen.

Hoewel ik altijd heb gezegd dat ik alles zelf wil doen, heb ik het inkorten uitbesteed. Specialistisch werk moet je laten uitvoeren door een specialist en ik kan ook niet alles zelf. Het is een hobby dus ik wil nog steeds zoveel mogelijk alles zelf uitvoeren, maar sommige zaken moet je toch overlaten aan een specialist.

De volgende stap is het coaten van het chassis, hierover in een volgend blog meer.

&nbsp;
